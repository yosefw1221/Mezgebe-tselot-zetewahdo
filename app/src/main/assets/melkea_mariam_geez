{
  "contents": [
    {
      "name": "መልክአ ማርያም",
      "data": "<h5><font color=#75f>መልክአ ማርያም</font></h5>፩.  <font color=red>ማርያምሰ ኃርየት</font>  መክፈልተ ሠናየ ዘኢየኅይድዋ ይእቲ ፀዓዳ ዘእምነገደ ይሁዳ ሠረገላተ አሚናዳብ ንብረታ። በኅዳር ጽዮን “ሙሴኒ ይቤላ” በል።<br/>፪.  <font color=red>ሰላም ሰላም ለዝክረ ስምኪ</font>  ሐዋዝ፡ እምነ ከልበኔ ወቍስጥ ወእምነ ሰንበልት ምዑዝ፡ <font color=red> ማርያም</font>  ድንግል ለብሲተ ዐቢይ ትእዛዝ፡ ይሥቅየኒ ለለጽባሑ ወይነ ፍቅርኪ አዚዝ፡ ከመ ይሠቅዮ ዉኂዝ ለሠናይ አርዝ።<br/>፫.  <font color=red>ሰላም ለሥዕርተ ርእስኪ</font>  ዘተንእደ ፅፍሮሁ፡ ለአቡኪ በከናፍሪሁ፡ ማርያም ድንግል ለእግዚአብሔር ጽርሑ፡ ለገብርኪ እግዚእትየ ኢትኅድግኒ እላሁ፡ ከመ ኢይበሉኒ ፀር አይቴኑመ ምክሑ።<br/>፬.  <font color=red>ሰላም ለርእስኪ</font>  በቅብዐ ቅዳሴ ርሑስ፡ አኮ አኮ በቅብዐ ደነስ፡ ማርያም ድንግል ንጽሕተ ሥጋ ወነፍስ፡ ያንጽሓኒ እምነ ርኩስ በፍሕመ ቍርባኑ ቅዱስ፡ አዝዚዮ ለሱራፊ ዘሰማይ ቀሲስ።<br/>፭.  <font color=red>ሰላም ለገስኪ</font>  ዘጥቀ ይልሂ፡ እምሥነ ከዋክብት ወወርኅ ወእምሥነ ፀሐይ መብርሂ፡ ማርያም ድንግል ፍናዋትየ ሠርኂ፡ በመዓልት ወበሌሊት ኢይርከበኒ ጸናሒ፡ መሥገርተ አበሳ ዘይጠፍር ወግበ ዘይደሂ።<br/>፮.  <font color=red>ሰላም ለቀራንብትኪ</font>  ደመናተ ብካይ እለ ኮና፡ ከመ አመ አሕመመ ወልደኪ ቅንአተ ቀያፍ ወሐና፡ ማርያም ድንግል ለባሲተ ንጽሕ ወቅድስና፡ አስምዕኒ ነገረ ጽድቅ ዘያስተፌሥሕ ሕሊና፡ ከመ አስተፍሥሐኪ ጥቀ ዘመልአክ ዜና።<br/>፯.  <font color=red>ሰላም ለአዕይንትኪ</font>  ዘተመሰላ አብያዘ፡ እለ ይፌጽማ ትእዛዘ፡ ማርያም ድንግል እንተ ኢተአምሪ ጋዕዘ፡ ናዝዝኒ በንባብኪ እመ ልብየ ተከዘ፡ በሐብለ ሰቆቃዉ ጽኑዕ ኢይኩን እኁዘ።<br/>፰.  <font color=red>ሰላም ለአዕዛንኪ</font>  እለ ሰምዓ ቃሎ፡ እግዚአብሔር እግዚእ ሶበ ለገብርኤል ተመስሎ። ማርያም ድንግል ጽሕቅት ለተሣህሎ፡ ሶበ ለልብየ እሳተ ኀዘን አሕለሎ፡ ያፅምአኒ እላ ነገርየ ኩሎ።<br/>፱.  <font color=red>ሰላም ለመላትሕኪ</font>  በእሳተ አንብዕ እለ ዉዕያ፡ ጊዜ ሰቀሉ በኩረኪ ዉሉደ ራኄል ወልያ፡ ማርያም ድንግል ለነብስየ ደብረ ምስካያ፡ አድኅነኒ እምአፍ ደም ዘአናብስተ ሐቅል አርአያ፡ ከመ ማኅፈር ጠቢብ ወምእመን ኬንያ።<br/>፲.  <font color=red>ሰላም ለአዕናፍኪ</font>  መሳክወ ሠናይ መዓዛ፡ ይኄይስ ፈድፋደ እምፄና ስኂን ዘጠረጴዛ፡ ማርያም ድንግል ለሕይወትየ ምርጉዛ፡ ሰዋስዉ ዘምድረ ሎዛ እንተ ርእየኪ ወሬዛ፡ አመ ዕለተ ፍዳ ኩንኒ ቃዉመ ወቤዛ።<br/>፲፩.  <font color=red>ሰላም ለከናፍርኪ</font>  ከመ ፍሕሶ ቀይሕ፡ ቅዳሴ ወንጽሕ፡ ማርያም ድንግል ኆኃተ ጽባሕ፡ ባልሕኒ እምነ ወይሌ ወአንግፍኒ እምላህ፡ እስመ ለልብየ ኀዘኑ ብዙኅ፡፡<br/>፲፪.  <font color=red>ሰላም ለአፍኪ</font>  ዘሰዐመ ርስነ፡ እንዘ አበ አዕሩግ ዉእቱ በጊዜ ኮነ ሕፃነ፡ ማርያም ድንግል ዘትፄንዊ ስኅነ፡ ኅፍረተ አበሳ ሶበ ገጽየ ተከድነ፡ ለናዝዞትየ እሙ ብጽሒ ፍጡነ።<br/>፲፫.  <font color=red>ሰላም ለአስናንኪ</font>  ሐሊበ ዕጐልት ዘተዛወጋ፡ ወመራዕየ ቅሩፃተ እለ እምሕፃብ ዐርጋ፡ ማርያም ድንግል ለደብተራ ስምዕ ታቦተ ሕጋ፡ አፍቅርኒ እንበለ ንትጋ ለብእሴ ደም ወሥጋ፡ ዘየዐቢ እምዝ ኢየኀሥሥ ጸጋ።<br/>፲፬.  <font color=red>ሰላም ለልሳንኪ</font>  ሙኃዘ ሐሊበ ወመዓር፡ ዘተነብዮ ወፍቅር፡ ማርያም ድንግል ወለተ ድኁኃን፡ አድባር፡ ኅብእኒ እምዐይነ ፀር ወአንጽሕኒ እምነዉር፡ እስመ ተስፋየ አንቲ በሰማየ ወምድር። ሰላም ለቃልኪ እምአስካለ ወይን ጥዑም፡ ወእምድምፀ ናብሊስ አዳም ዘያረስዖ ለሕማም፡ ማርያም ድንግል ዘብርሃነ ሕይወት ተቅዋም፡ እመ ተሀዉከ በላዕለየ ማዕበለ ዝንቱ ዓለም፡ ከመ ያርምም ገሥፂዮ መሓሪት እም።<br/>፲፭.  <font color=red>ሰላም ለእስትንፋስኪ</font>  ዘመዓዛሁ ሕይወት፡ ከመ መዐዛ ዕፅ ኅሩይ ዘዉስተ ገነት፡ ማርያም ድንግል ቤተ ቅድሳት፡ጽንሕኒ ዉስተ ሠናይ ወሠዉርኒ እሞት፡ በአክናፍኪ ርግብየ ኅሪት።<br/>፲፮.  <font color=red>ሰላም ለጉርዔኪ</font>  ሠናይ እምወይን፡ በከመ ይቤ ሰሎሞን፡ ማርያም ድንግል ለባሲተ ዐቢይ ብርሃን፡ ክድንኒ ገርዜነ ጸጋ ኢያዕፅበኒ ዕርቃን፡ ዘኢአነምዎ ጠቢባን በኪን።<br/>፲፯.  <font color=red>ሰላም ለክሳድኪ</font>  ቃማ ንጽሕ ዘዐነቀ፡ ከመ አዋልድ አኮ ብሩረ ወወርቀ፡ ማርያም ድንግል ዘተመሰልኪ ማዕነቀ፡ ሕይወትየ በንዝህላል እመ ተሠልጠ ወኅልቀ፡ ወስክኒ ክራማተ እስከ እገብር ጽድቀ።<br/>፲፰.  <font color=red>ሰላም ለመታክፍትኪ</font>  እለ ግኁሣት እማንቱ፡ ለጌጋይ እምነ አርዑቱ፡ ማርያም ድንግል ለሆሤዕ ሠርጐ ትርሲቱ፡ በልኒ እግዝእትየ ጸሕቀ ሕሊናየ ዝንቱ፡ ፍኖተ የማን ይምራሕከ ወተአኰት ቦቱ።<br/>፲፱.  <font color=red>ሰላም ለዘባንኪ</font>  እምዘባነ ኪሩብ ዘዐብየ፡ ሐዚሎ እሳተ ወእምርስነ ነዱ ኢዉዕየ፡ ማርያም ድንግል ፈጻሚተ ኩሉ ጻሕቅየ፡ ሀብኒ እግዝእትየ ዘተመነይኩ ሠናየ፡ እንበለ አፅርዖ ፍጡነ በጺሐኪ ዝየ።<br/>፳.  <font color=red>ሰላም ለእንግድዓኪ</font>  ለእሳተ መለኮት ምርፋቁ፡ ማርያም ድንግል ለነዳይ ንዋየ ወርቁ፡ እመ ነገደ ርኅቀ ወሖረ ዕራቁ፡ ኢያኅዝኖ ሲሳይ እስመ አንቲ ስንቁ።<br/>፳፩.  <font color=red>ሰላም ለኅፅዊተ</font>  ለጥበበ ሰማይ ምዕራፋ፡ ዘኢትረከብ ሱታፋ፡ ማርያም ድንግል ጸጋዊተ ሰላም ወተስፋ፡ ኩንኒ እግዚእተየ ቅድመ ፀርየ ሐገፋ፡ ከመ ዖፍ አፍኅርቲሃ ትሤዉር በክንፋ።<br/>፳፪.  <font color=red>ሰላም ለአእዳዉኪ</font>  እሳተ መለኮት እለ ገሠሣ፡ አውቃፈ ብሩረ ወወርቅ ለሥርጋዌሆን ኢኅሠሣ፡ ማርያም ድንግል ለመካን ህንባበ ከርሣ፡ አንጽሕኒ እግዝእትየ ለፍትወተ ዓለም እምርኩሳ፡ በዲበ ሥጋየ ኢትንበር ነጊሣ።<br/>፳፫.  <font color=red>ሰላም ለመዛርዕኪ</font>  ዘተረሰያ ኃይለ፡ ከመ ይፁራ ነበልባለ፡ ማርያም ድንግል እንተ ኅጣእኪ መምሰለ፡ ኃጢአትየ ለገብርኪ ከመ ፈድፈደ ተለዐለ፡ ከመ ጥቅም ዘባቢል ረስዩ ንኁለ።<br/>፳፬.  <font color=red>ሰላም እብል ለኩርናዕኪ</font>  እዌድሶ፡ ለእሳተ መለኮት በላዒ አምጣነ ኮነ ትርአሶ፡ ማርያም ድንግል ምዕዝት ዘእምአንክሶ፡ ህልዊ ደርገ ምስሌየ እንዘ አልብኪ ተግኅሦ፡ ለሕሊና ልብየ ወትረ እንግርኪ ማኅሠሣ።<br/>፳፭.  <font color=red>ሰላም ለእመታትኪ</font>  እለ ጸንዓ ይፍትላ፡ ሜላተ ወወርቀ በናዝሬት ወበገሊላ፡ ማርያም ድንግል ለዮዲት ጥበበ ቃላ፡ ብጽሒ በሠረገላ ንትመሐል መሐላ፡ ከመ ታኅድርኒ በብሔር ዘተድላ።<br/>፳፮.  <font color=red>ሰላም ለእራኃትኪ</font>  እለ ስፉሐት ለመጥዎ፡ ማርያም ድንግል እስእለኪ በተስፋዎ፡ ከመ እክሀል በበ ፆታሁ ስብሐታተኪ ዜንዎ፡ ለገብርኪ ዓብድ ምልእኒ ለብዎ።<br/>፳፯.  <font color=red>ሰላም ለአፃብዕኪ</font>  እምእራኃ እዴኪ እለ ሠረፃ፡ እምኁልቈ ሠላድ ወስብዕ እንዘ ኢየሐፃ፡ ማርያም ድንግል ደብረ ኤልያስ ነቢየ ፋጻ፡ ዕቀብኒ በረድኤትኪ እምነ እርዌ ዘኆፃ፡ ህየንተ ሠናይ ለሰብእ ዘይሁብ ዐመፃ።<br/>፳፰.  <font color=red>ሰላም ለአፅሁብ እዴኪ</font>  መልዕልተ አፃብዕ እለ ሠረቃ፡ በበሕቅ ዘልፈ እንዘ ይልኅቃ፡ ማርያም ድንግል ማኅቶትየ በውስተ ጣቃ፡ ኢትሰድኒ ለገበርኪ ለዓመትየ በንፍቃ፡ ዝንቱ ውእቱ ለልብየ ጻሕቃ።<br/>፳፱.  <font color=red>ሰላም ለአጥባትኪ</font>  እለ አውኃዛ ፍጽመ፡ ድንግልናዌ ሐሊበ ዉስተ አፈ አምላክ ቅድመ፡ ማርያም ድንግል እንተ አምጻእኪ ሰላመ፡ ኅክታመ፡ ዘእንበሌኪ ኢየኅሥሥ እመ።<br/>፴.  <font color=red>ሰላም ለገቦኪ</font>  ዘሐመልማለ ወርቅ ክዳኑ፡ በከመ ዳዊት ይዜኑ፡ ማርያም ድንግል ለያቆብ ሞገሰ ሥኑ፡ በልኒ እግዝእትየ አፈቅረከ አኮኑ፡ እንዘ ረዳኢትከ አነ ዘይክለከ መኑ።<br/>፴፩.  <font color=red>ሰላም ለከርሥኪ</font>  ዘአፈድፈደ ተበፅዖ፡ እምታቦተ ሙሴ ነቢይ ለጽሌ ትእዛዝ ዘየኀብኦ፡ ኣምርያም ድንግል ጊዜ ጽዋዕኩኪ በአስተብቍዖ፡ ለፀርየ ብእሴ ዐመፃ ኃይለ ዚአኪ ይጽብዖ፡ እስከነ ያስቆቁ ጥቀ ድኅሪተ ገቢኦ።<br/>፴፪.  <font color=red>ሰላም ለልብኪ</font>  እምነ በቀል ርኅቅ፡ እምጥነ ዐረብ ወሠርቅ፡ ማርያም ድንግል ገነት ኅሩያን ደቂቅ፡ ክድንኒ ልብሰ ከብካብ ለቅኑይኪ ዕሩቅ፡ ከመ ጽጌሁ ዘወርቅ።<br/>፴፫.  <font color=red>ሰላም እብል ለኩልያትኪ</font>  ክልኤ፡ ዘቅብዐ ክህነት ቀርን ወዘወይነ ትፍሥሕት ግምዔ፡ ማርያም ድንግል ብልኒ ቅድመ ጉባኤ፡ ሕፃንየ በእንቲአየ ይከዉነከ ረዳኤ፡ እመራደ ፀርከ ሕቀ ኢትፍራህ ትንሣኤ።<br/>፴፬.  <font color=red>ሰላም ለሕሊናኪ</font>  ሐልዮ ሠናያት ልማዱ፡ ወገበረ ምሕረት መፍቅዱ፡ ማርያምን ድንግል ለዳዊት ወለተ ወልዱ፡ ንዝሕኒ በአዛብኪ ዘይትረከብ ዘመዱ፡ ወበማየ ሕይወት ሕፀብኒ እምበረደ እፃዕዱ።<br/>፴፭.  <font color=red>ሰላም ለአማዑትኪ</font>  ነበልባለ ኅዘን ዘአውዐየ፡ እመ ወዐለ ወልዲኪ ስቄለ በቀራንዮ፡ ማርያም ድንግል ፀምረ ጠለ ዘተነበዩ፡ ጌጋይየ አስተርአዮ እንተ አልብኪ ተፈልዮ፡ በሥርዐተ ካህን ላዕሌየ አንኂ ጸልዮ።<br/>፴፮.  <font color=red>ሰላም ለንዋየ ዉሥጥኪ</font>  አምሳለ ንዋያ ለደብተራ፡ ስብሐተ ልዑል ዘይሤዉራ፡ ማርያም ድንግል ትምክሕተ ደቂቃ ለሣራ፡ ባልሕኒ ወለተ ቅስራ ለዓለመ ጽልመት እምፃዕራ፡ እስመ መቅዓን ወጠዋይ ምሕዋራ።<br/>፴፯.  <font color=red>ሰላም ለንዋየ ውሥጥኪ</font>  አምሳለ ብዋያ ለመቅደስ፡ ንዋይኪሰ ኢየሱስ ክርስቶስ፡ ማርያም ድንግል ዘገዳመ ሲና ጳጦስ፡ ከመ ያነቅሖ ለልበ ዘፋኒ ናብሊስ፡ ፍቅርኪ ያንቅሐኒ በሥጋ ወነፍስ።<br/>፴፰.  <font color=red>ሰላም ለኅንብርቲኪ</font>  ከመ ማዕከክ ርእየቱ፡ ዘኢየዓርቅ እምቱስሕቱ፡ ማርያም ድንግል ለካህን ዕፀ ኅርየቱ፡ ከመ ኢይኩን ፅሩዐ ንባበ አፍየ ዝንቱ፡ በጽዋዐ ኪሩብ ደዩዮ ወሡጢዮ ሎቱ።<br/>፴፱.  <font color=red>ሰላም ለማኅፀንኪ</font>  ለእግዚአብሔር ማኅፈዱ፡ ዘሐነፀኪ የማነ እዱ፡ ማርያም ድንግል ማዕዝት ዘእምናርዱ፡ ኅቤኪ ያንቀዐዱ ለረኪበ ኩሉ ምፍቅዱ፡ ምስለ ካልኡ ዐይንየ አሐዱ።<br/>፵.  <font color=red>ሰላም ለማዕፀንኪ</font>  ለእግዚአብሔር ዘውጉ፡ ብዑድ ሥርዐቱ ወፍሉጥ ሕጉ፡ ማርያም ድንግል ለአስካለ ሕይወት ሐረጉ፡ በልኒ እግዝእትየ ኃጢአተከ ኀደጉ፡ ወመኃልየከ ስማየ አዕረጉ።<br/>፵፩.  <font color=red>ሰላም እብል ለድንግልናኪ</font>  ዕፅው፡ እንተ እምኔሁ ሠረቀ ፀሐየ መለኮት ኅትው፡ ማርያም ድንግል ዘሥነ ንጽሕኪ ፍትው፡ ለኅዲር በበፍናዉ በአህጉር ወበድው፡ ዕቀኒ ወለቶሙ ለኄራን አበዉ።<br/>፵፪.  <font color=red>ሰላም ለሐቌኪ</font>  በትረ ሌዋዊ ሣዉዕ፡ ዘኢሐፀነኪ ጠል ወዘኢ ሠቀየኪ ነቅዕ ፡ ማርያም ድንግል እግእእተ መላእክት ወሰብእ፡ ሰድኒ ብሔረ ፍግዕ በትንባሌኪ ባቍዕ፡ ምስለ ኅሩያንኪ ደርገ አበሉ በስንዕ።<br/>፵፫.  <font color=red>ሰላም ለአቍያጽኪ</font>  እለ ይነብራ ድርገተ፡ እምነ አብራክኪ ላዕለ ወእምነ ሐቌኪ ታሕተ፡ ማርያም ድንግል እንተ ኢተአምሪ ርስሐተ፡ ጽባሐ ወምሴተ ኩሎ ዕለተ፡ ዘይስማዕ ምሕረተኪ ግብሪ ሊተ።<br/>፵፬.  <font color=red>ሰላም ለአብራክኪ</font>  በስብሐተ ልዑል ዘአስተብረካ፡ እምአመ ወሀቡኪ ብፅዐ ውስተ አሪታዊት ታዕካ፡ ማርያም ድንግል መንበር ዘአብነ ፔካ፡ ጊዜ ስደቶሙ ለኃጥአን እምዐፀደ ዐባይ ፋሲካ፡ ፄውዉኒ መንገሌኪ እኩንኪ ምህርካ።<br/>፵፭.  <font color=red>ሰላም ለአእጋርኪ</font>  እለ ፃመዋ በረዊፅ፡ እምቤተ ልሔም ዘይሁዳ እስከ ምድረ ግብጽ፡ ማርያም ድንግል ሥርዓተ ነበልባል ዕፅ፡ ለኅዲር በቤተ ናሕስ እንተ መልዕልተ ኰኩሕ ህኑጽ፡ አጥብብኒ በተግሣፅ ወሡቅኒ እምዳኅፅ።<br/>፵፮.  <font color=red>ሰላም እብል ለዘዚአኪ</font>  ሰኰና፡ ዘኢድኅፀ በውስተ ፍና፡ ማርያም ድንግል ትእምርተ ኪዳን ቀስተ ደምና፡ አምዕዝኒ በዕፍረትኪ ወጸግውኒ ጥዒና፡ በከመ ትገብር እምለንዑስ ሕፃና።<br/>፵፯.  <font color=red>ሰላም ለምከየድኪ</font>  እለ ረከቦን መከራ፡ እምፍርሃተ ቀተልት ሐራ፡ እንበለ አሣእን አመ ሖራ፡ ማርይም ድንግል ታቦተ ቃለ ጽድቅ መንፈቀ ዕሥራ፡ ዕጐላት እምዕጐሊሆን ከመ ኪያኪ አፍቀርኩኪ አፍቅርኒ እምይእዜ ለግሙራ።<br/>፵፰.  <font color=red>ሰላም እብል ዘአእጋርኪ</font>  አፃብዐ፡ ሐሳበ ኁልቆን ዘኮነ ምስለ ስድስ ርብዐ፡ ማርያም ድንግል ዘተሰመይኪ ምሥዋዐ፡ በረዊፅ ወብጉጉአ አፍጥኒ መጺአ፡ ሶብ አፋየ ስመኪ ስውዐ።<br/>፵፱.  <font color=red>ሰላም ለአፅፋረ እግርኪ</font>  ዘኢፈቀዳ ለሥርጋዌ፡ ጥምዐታተ ሕምር ምድራዌ፡ ማርያም ድንግል ሐውልተ ስምዕ ዘወልደ ነዌ፡ ሡቅኑ እምትንታኔ ወባልሕኒ እምአርዌ፡ ላዕለ እምየ ዘአምጽአ ደዌ።<br/>፶.  <font color=red>ሰላም ለቆምኪ</font>  በቀልተ ዘተመስለ፡ ኅበ ሙኅዘ ማይ ዘበቈለ፡ ማርያም ድንግል እስእለኪ ስኢለ፡ ኢይረድ ታሕቲተ ምጥቅኒ ላዕለ፡ ኢረከብኩ በርኅራኄ ከማኪ ዘብዕለ።<br/>፶፩.  <font color=red>ሰላም ለመልክዕኪ</font>  ዘተሠርገወ አሜረ፡ ዘያበርህ ወትረ፡ ፍቅርትየ አንቲ እንተ ታበድሪ ፍቅረ፡ አርእይኒ ገጸ ዚአኪ ማርያም ምዕረ፡ ዘኢይሰምዖ ካልእ እንግርኪ ነገረ።<br/>፶፪.  <font color=red>ሰላም ለፀአተ ንፍስኪ</font>  እንበለ ፃዕር ወፃማ፡ ለነቢር ዘልፈ በየማነ ወልድኪ ፌማ፡ ማርያም ድንግል ክልልተ ሞገሰ ወግርማ፡ አጽንዒ በረድኤትኪ ለሕይወትየ ድካማ፡ እምሕይወተ ኄራን አበው ኢታሕ ጽጺ ዐቅማ።<br/>፶፫.  <font color=red>ሰላም እብል በድነ ሥጋኪ</font>  ጽሩየ፡ ዘተመሰለ ባሕርየ፡ ኣርያም ድንግል ዐፀደ ወይንየ፡ ንስቲተ ለዕበይኪ እንተ አቅረብኩ ግናየ፡ ኢይትኅደግ ዲበ ምድር ምሥጢ ሰማየ።<br/>፶፬.  <font color=red>ሰላም ለግንዘተ ሥጋኪ</font>  በእደ ሐዋርያት አርጋብ፡ በአፈወ ዕፍረት ቅድው ዘሐሳበ ሤጡ ዕፁብ፡ ማርያም ድንግል ወለተ ኅሩያን ሕዝብ፡ ረሰይኩኪ እግዝእትየ ህየንተ እም ወአብ፡ ይኅፅነኒ ከመ ጥብ ፍቅርኪ ሐሊበ።<br/>፶፭.  <font color=red>ሰላም ለመቃብርኪ</font>  ለጌቴሴማኒ በመርኅባ፡ እንተ ይእቲ ለኢየሩሳሌም ቅሩባ፡ ማርያም ድንግል ለሀገረ መንግሥት ርግባ፡ ትትሜጦ ወርቅ እምአፌር ወጸበለ አፈው እምበሳ፡ ጌቴሴማኒ ለሥጋኪ ምስካባ።<br/>፶፮.  <font color=red>ሰላም ለመቃብርኪ</font>  ለኢየሩሳሌም በአድያማ፡ እንተ ይእቲ ጌቴሴማኒ ስማ፡ ማሪያም ሰንበተ ዕረፍተ ጽዑራን እምፃማ፡ አመኅደረ ላዕለኪ ፀሐየ ቅዱሳን ዘራማ፡ ኃይለ ልይለ ጸለለኪ በመንክር ግርማ።<br/>፶፯.  <font color=red>ሰላም ለፍልሰተ ሥጋኪ</font>  መካነ ፍሥሓ ምጡቀ፡ በአእባነ ባሕርይ በተነድቀ፡ ማርያም ድብተራ እንተ ኢትትከደኒ ሠቀ፡ ጽሒፈ ውዳሴኪ እምኪ ኅልቀ ሶበ ኮነ ጥቀ፡ ዝናመ ክረምት ቀለመ ወሰማይ ረቀ።<br/>፶፰.  <font color=red>ሰላም ለፍልሰተ ሥጋኪ</font>  ወለተ ንጉሥ ይሁዳ፡ ወለተ ሌዊ እኁሁ ዘሀብተ ክህነቱ አግዳ፡ ማርያም ድንግል ምዕዝት ዘእምስጌ ረዳ፡ በጽሒፍ ኢይፌጽሞ ለስብሐትኪ እንግዳ፡ እመ ኮነ በቅድሜየ ስፍሐ ምድር ሠሌዳ።<br/>፶፱.  <font color=red>ሰላም ለፍልሰተ ሥጋኪ</font>  ደባትረ ብርሃን ኅበ ተተክሉ፡ ለገነተ ጽባሕ በማእክሉ፡ ውድስት አንቲ ወስብሕት በአፈ ኩሉ፡ እምነ ጻድቃን ዘታሕቱ ወእምትጉሃን ዘላዕሉ፡ ማርያም ለኪ ስብሐተ አደሉ።<br/>፷.  <font color=red>በዝንቱ ቃለ ማኅሌት</font>  ወበዝንቱ ይባቤ፡ ለዘይስእለኪ ብእሲ ጊዜ ረከቦ ምንዳቤ፡ ማርያም ዕንቁየ ክርስቲሎቤ፡ ወምዕዝተ ምግባር እምከርቤ፡ ዘጸገየ ማኅፀንኪ አፈወ ነባቢ።<br/>፷፩.  <font color=red>ስብሓት ለኪ</font>  ማርያም በኁልቈ ኩሉ ሥዕርትየ፡ ስብሐት ለኪ ማርያም በኁልቈ ኩሉ ዘተርአየ፡ ስብሐት ለኪ ንግሥትየ በኁልቈ ኩሉ ዘኢያስተርአየ፡<br/>፷፪.  <font color=red>ስብሐተ ድንግልናኪ</font>  ዘልፈ ይነግር አፍየ። እግዚአብሔር ኅቤኪ ፈነወ ቃሎ፡ ገብርኤልሃ አስተማሲሎ፡ ማርይምአምላክ ዘወለድኪ በተደንግሎ፡ ሰላም ሰላም ወሰላም እብሎ፡ ለመልክዕኪ ፈጺምየ ኩሎ።<br/>፷፫.  <font color=red>ለዘኢያፈቅረኪ</font>  እግዚትየ ማርያም ውኩፈ ኢይኩን ጽሎቱ፡ ይትገዘም ኑኅ ዓመቱ ወይጥፋእ በከንቱ፡ በአፈ መላእክት ወስብእ ይትረገም ለለሰዓቱ፡ ዘአስተማሰሎ በተውኔት ለማኅሌተ ንግሥኪ ዝንቱ፡ ጌጋዩ ወኃጢአቱ ኢይትኃደግ ሎቱ። ኦ እግዝእትየ ማርያም ዕቀብኒ ወአድኅንኒ እመከራ ሥጋ ወነፍስ ሊተ ለገበርኪ፡ ሊተ ለአመትኪ።<br/>"
    }
  ]
}
